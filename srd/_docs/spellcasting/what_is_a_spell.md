---
layout: page
description: Загальна інформація про чари
title: Що таке чари?
---

Чари - це окремий магічний ефект, одиничне формування магічних енергій, які наповнюють мультисвіт, у конкретне, обмежене вираження. Створюючи чари, персонаж обережно вищипує невидимі нитки сирої магії, що пронизують світ, закріплює їх у потрібному порядку, налаштовує на вібрацію певним чином, а потім відпускає, щоб звільнити бажаний ефект - у більшості випадків це займає лічені секунди.

Чари можуть бути універсальними інструментами, зброєю чи захисними стражами. Вони можуть завдавати пошкодження чи зцілювати, накладати або прибирати стани, висмоктувати життєву енергію чи повертати мертвих до життя.

Незліченні тисячі чарів були створені упродовж існування мультисвіту, і багато з них давно забуті. Деякі ще можуть бути записані у крихких книгах чарів, сховані в давніх руїнах чи замкнені в умах мертвих богів. Або одного дня їх винайдуть знову персонажі, котрі накопичили для цього достатньо сили та мудрості.

## Рівень чарів
Кожні чари мають рівень від 0 до 9. Рівень чарів - це загальний показник того, наскільки потужними вони є, від слабеньких (але все одно вражаючих) **_магічних стріл_** на першому рівні до надпотужного **_бажання_** на дев'ятому. Замовляння - прості, але потужні чари, які персонаж може створювати майже напам'ять - мають рівень 0. Чим вищий рівень чарів, тим вищого рівня має бути чаротворець, щоб користуватися такими чарами.

Рівень чарів та рівень персонажів не збігаються напряму. Як правило, персонаж повинен бути принаймні 17-го рівня, а не 9-го, щоб створити чари 9-го рівня.

## Відомі та підготовлені чари
Перш ніж чаротворець зможе використати чари, він чи вона повинні надійно вивчити ці чари або мати доступ до чарів через магічний предмет. Члени кількох класів, включно із бардами та заклиначами, мають обмежений список чарів, які вони знають і які завжди є в їхній пам'яті. Те саме стосується і багатьох монстрів, які користуються магією. Інші чаротворці, такі як клірики або маги, проходять через процес підготовки чарів. Цей процес відрізняється у різних класів, як сказано в їхньому описі.

У будь-якому разі кількість чарів, які чаротворець може запам'ятати в будь-який момент часу, залежить від рівня персонажа.

## Чарунки
Незалежно від того, скільки чарів знає або підготував чаротворець, він чи вона може створити тільки обмежену кількість чарів між відпочинками. Маніпуляції із матерією магії та спрямування її енергії навіть у прості чари є фізично та ментально виснажливим, тим більше для чарів вищих рівнів. Отже, опис кожного чаротворчого класу (крім чаклуна) містить таблицю, яка показує, скільки чарунок за рівнями має персонаж певного рівня. Наприклад, маг Умара 3-го рівня має чотири чарунки 1-го рівня чарів та дві чарунки 2-го рівня.

Коли персонаж створює чари, він чи вона витрачає чарунку рівня цих чарів або вищу, фактично "наповнюючи" чарунку чарами. Ви можете уявити чарунку як комірку певного розміру - маленьку для чарів 1-го рівня, і більшу для чарів вищих рівнів. Чари 1-го рівня підходять до чарунок будь-якого рівня, але чари 9-го рівня підходять тільки для чарунок 9-го рівня. Тож коли Умара створює **_магічні стріли_**, чари 1-го рівня, вона витрачає одну з чотирьох чарунок 1-го рівня, і ще три з них залишаються.

Завершення тривалого відпочинку відновлює всі використані чарунки.

Деякі персонажі та монстри мають спеціальні здатності, які дозволяють їм створювати чари без використання чарунок. Наприклад, монах, що слідує Шляхом чотирьох стихій, або чаклун, що обирає певні позамежні заклики, та породження з Дев'яти шарів пекла можуть створювати чари таким способом.

## Створення чарів на вищих рівнях
Коли чаротворець використовує для створення чарів чарунку вищого рівня, ніж самі чари, чари набирають сили вищого рівня. Наприклад, якщо Умара створює **_магічні стріли_** з використанням однієї зі своїх чарунок 2-го рівня, ці **_магічні стріли_** є 2-го рівня. По суті, чари розширюються, що заповнити усю чарунку.

Деякі чари, такі як **_магічні стріли_** та **_зцілення ран_**, мають більш потужні ефекти, коли створені на вищих рівнях, як вказано в описі чарів.

> ### Чарування в обладунках 
> 
> Чарування вимагає ментального зосередження та точних жестів, тому ви маєте опанувати обладунки, які носите, щоб могти створювати чари. Інакше обладунок відволікає вас і фізично перешкоджає чаруванню.

## Замовляння
Замовляння - це чари, які можна створювати за бажанням, без використання чарунок і без попередньої підготовки. Багаторазова практика зафіксувала ці чари у свідомості чаротворця і наповнила його магією, достатньою для відтворення ефекту знову й знову. Рівень замовляння завжди 0.

## Ритуали
Деякі чари мають спеціальний тег: ритуал. Такі чари можна створювати за нормальними правилами чарування, або ж їх можна створити як ритуал. Ритуальна версія чарів займає на 10 хвилин більше, ніж звичайне створення. Вона також не витрачає чарунки, що означає, що ритуальну версію чарів не можна створити на вищих рівнях.

Щоб створити чари як ритуал, чаротворець повинен мати особливість, яка дозволяє йому робити це. Наприклад, таку особливість мають клірики та друїди. Чаротворець також повинен мати ці чари підготовленими, або вони мають бути у його чи її списку чарів, хіба що особливість персонажа щодо ритуалів вказує інше, як, наприклад, у мага.
